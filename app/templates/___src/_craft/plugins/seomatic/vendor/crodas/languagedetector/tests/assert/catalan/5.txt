Xena: Warrior Princess (en català. Xena: la princesa guerrera) és una sèrie de televisió originalment emesa entre el 15 de setembre de 1995 i el 18 de juny de 2001. La sèrie va ser creada el 1995 pels directors i productors Robert Tapert i John Schulian, amb l'ajuda dels productors Sam Raimi i RJ Stewart. La idea va sorgir a partir de Xena, un personatge secundari de la primera temporada de Hercules: The Legendary Journeys. Rodada a Nova Zelanda, es tracta d'una coproducció entre aquest país i els Estats Units. La sèrie ha estat produïda per la Pacific Renaissance Pictures Ltd, els creadors són Robert Tapert i Sam Raimi, productors de la sèrie i fou distribuïda per Universal Studios. La sèrie, ambientada a l'Antiga Grècia, narra les aventures de Xena (Lucy Lawless) i Gabrielle (Renée O'Connor), dos grans guerreres i inseparables amigues que lluiten contra les injustícies de l'època.
La sèrie es va mantenir en l'aire durant sis temporades als Estats Units, entre 1995 i 2001, convertint-se en la més reeixida de les sèries sindicades del moment i arribant a ser un autèntic fenomen social al llarg de tot el món .De fet, és considerada una de les millors sèries de la història per la revista TV Guide i, avui dia, el fanatisme per la sèrie continua actiu a Internet. Aquesta sèrie d'aventures, vista en més de vuitanta-sis països dels cinc continents, ha rebut diversos premis, incloent un Emmy. A més, aprofitant l'èxit de la mateixa, s'han comercialitzat nombrosos productes sobre ella, com ara episodis en DVD, una pel·lícula, llibres, còmics o videojocs. La influència de la sèrie fora de la pantalla arriba a sectors com la comunitat lèsbica o la astronòmica, així com a altres sèries de televisió i pel·lícules.
